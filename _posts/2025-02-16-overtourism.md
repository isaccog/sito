---
layout: post
title: "L'overtourism fra tiktok e classismo"
date: 2025-02-16
tag: "overtourism, social, società"

---

Si comincia a parlare sempre più di overtourism, ovvero di città piene di turisti in cui la qualità della vita residenti peggiora in continuazione. <br>
Varie forme di protesta: i barcelloneti che sparano con pistole ad acqua contro ignari famiglie in vacanza, sticker più o meno minacciosi sui locker per le chiavi, manifestazioni di piazza. Le prime risposte: limitazione di airbnb in certe città (a Parigi da un po’), rimozione dei locker a Roma, ticket di ingresso a Venezia. <br>
<br>
Come sempre però protestare non ci esime dal capire; da dove viene tutto questo; che alternative realistiche ci sono. <br>
Qualche esempio utile.<br>
Gli Unni di Roccaraso hanno cominciato la loro invasione dopo aver visto il video di una tiktoker napoletana. Subito cori sdegnati: sporcano, inquinano e non spendono. Qui tre sono le cose importanti, gli Unni, tiktokt e la spesa.<br>
La prima e l’ultima sono lo stesso. Volendo si può risalire fino al grand tour, inizio del passaggio da viaggio a turismo. Ci si sposta per guardare, non per fare altro e ci si sposta in luoghi conosciuti. Ricchi inglesi di buona cultura vanno a scoprire le bellezze europee. Poi avanti, velocemente fino alla seconda metà del ‘900. Nasce la villeggiatura al mare di massa e con essa il turismo. I viaggi però sono ancora interni, quelli all’estero non sono così semplici e comunque costano. Non ci sono low cost, ci vuole quasi sempre il passaporto e sei quasi obbligato all’hotel. Comunque ci si comincia a muovere. Si spende tanto e si è relativamente pochi. Poi Easyjet, Rynair, Airbnb e tutto esplode. Sono arrivati gli Unni. Quegli esseri spregevoli che non guadagnano abbastanza da poter andare in hotel e soggiornano in appartamenti arredati mondo convenienza (quando va bene Ikea). Le entrate per le città aumentano, le entrate per i privati aumentano ma cala drasticamente la spesa media per turista. A un certo punto il gioco comincia ad incepparsi. Più persone significa anche più disagio e se le persone aggiuntive portano sempre meno denaro, le persone aggiuntive piacciono sempre meno. Roccaraso è il caso perfetto. Si arriva con dei bus pagati a Napoli, si consuma se va bene una cioccolata calda, non si dorme li e la maggior parte delle persone non sa sciare e quindi non comprerà lo skipass. Gli Unni di Roccaraso diventano Unni, ovvero barbari da ricacciare indietro. Dietro alle motivazioni di facciata (problemi logistici, problemi ambientali, etc.) c’è l’unica e vera: non spendono. Il problema è quello, il più grave. Il turista è ben accetto finché spende. Ci ritorniamo. <br>
Ma intanto, tiktok. Migliaia di persone solo per qualche video. Alle cinque terre questa estate mi si avvicina un americano e mi chiede ma dov’è il punto della foto. Avrei dovuto sapere che foto, era evidente. Ricordo bene che non mi ha detto delle foto o delle foto famose. Stava pensando proprio a una. Riomaggiore era quella foto. Eravamo in un punto un po’ isolato - si ce ne sono anche li - con solo ragazzetti del posto, il sole era alto e il mare stupendo. Ma non bastava, l’importante e cercare il punto della foto. I luoghi diversi dal nostro non sono mai esisti in quanto tali ma sono sempre stati mediati dalla narrazione. Ora però questa narrazione è pervasiva, monopolizzante e esplicita. Il che vuole dire, comunicando dal fondo: i luoghi ci sono presenti con immagini o reels e quindi perfettamente chiari, senza le sfumature che lasciavano i libri, le leggende o i racconti di amici. Queste immagini sono poi poche; anche quando ci vengono proposte da fonti diverse, abbiamo sempre la stessa cascata presa dalla stessa inquadratura, lo stesso tuffo, lo stesso piatto di carbonara coi granelli di pistacchio. Un altro tema sarebbe comprendere come i luoghi si trasformino per facilitare questo aspetto, ma lo faremo la prossima volta. Infine la narrazione è pervasiva, ovvero ne siamo martellati costringendoci a pensare sempre agli stessi luoghi e sempre nello stesso modo. TikTok e Instagram sono il veicolo di tutte le fantasie contemporanee (non c’è la pornografia ma ci sono infiniti corpi semi nudi quindi basta anche per quello). E i social -oggi molto più di ieri- non vivono di mille interazioni e mille post ma di 1 milione a uno. I luoghi da visitare non sono quindi mille, ma uno. E quel luogo straborderà di turisti. Quindi, l’overtourismo è la reazione perfettamente naturale al nostro modo di veicolare il desiderio. Da qualche parte ho letto che il 90% dei turisti visita il 10% delle ‘attrazioni’ (parola su cui già potremmo discutere). E ne avete prova immediata se a Venezia seguite il serpentone che si snoda dalla stazione a san marco. Se, folli, osate distaccarvi per prendere una via laterale vi troverete in pochi metri da soli. <br>
<br>
Capito questo: aboliamo airbnb, facciamo tornare gli Unni ticktoccheggianti delle loro case di periferia e restiamo noi intenditori nei nostri hotel con la nostra guida Routard pronta all’uso. Finalmente: ma chi ci da il diritto di fare ciò? Dopo che i ricchi occidentali hanno visitato il mondo siamo pronti a chiuderlo ad occidentali poveri, a non occidentali non ricchissimi? Faremo come con l’ambiente che dopo che abbiamo inquinato a destra e manco per due secoli pontificheremo sugli indiani cattivi che riempiono di plastica l’oceano?<br>
La tentazione c’è, perchè è più facile trovare una soluzione esteticamente piacevole che dire che forse non una soluzione etica che tenga. Tutti vorranno visitare Roma e Venezia o quel nuovo spot che hanno visto online. Impediamo di arrivare, togliamo airbnb. Impediamogli di desiderare, togliamo i social. Oppure facciamo dei centri di educazione di massa per costringere tutti a promuovere un turismo consapevole. Fate voi, se riuscite. Ma i termini del gioco sono questi e non ci sono soluzioni che non sappiano di un inguaribile snobismo.